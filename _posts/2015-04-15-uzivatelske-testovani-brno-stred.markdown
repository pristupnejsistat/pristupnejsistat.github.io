---
layout: post
title:  Uživatelské testování připravovaného webu Brna-střed
date:   2015-04-15 20:08:21 +0200
categories: brno-střed uživatelské testování
author: Lucia Barthová
---

Když jsme s projektem počátkem roku začínali, měli jsme rámcovou představu o tom, čeho chceme dosáhnout. Věděli jsme, že bychom rádi pomohli prezentaci české veřejné správy tak, aby to odpovídalo trendům 21. století. Neměli jsme ale zcela jasno v tom, jakým způsobem toho dosáhnout, jaké mohou být příčiny současné situace, ani kdo jsou odpovědní lidé, kteří mohou změně současného stavu pomoci.

V posledních týdnech jsme se potkávali s lidmi, kteří o problematice mají mnohem větší povědomí než my. Tyto schůzky pro nás byly zásadní, pro získání informací, které potřebujeme, abychom dokázali problematice fungování veřejné správy plně porozumět.

### Proč zrovna testování?

Jedním z naších prvotních úkolů bylo přesvědčit odpovědné lidi o tom, že aktuální situace je tristní a její vylepšení by bylo prospěšné v několika rovinách. Nejvhodnějším nástrojem, jak poukázat na dílčí nedostatky, je uživatelské testování.

Jsme si vědomi jeho limitů a také toho, že testování samotné žádnou změnu k lepšímu nepřináší. Slouží nám "pouze" jako nástroj, s jehož pomocí si validujeme náš předpoklad (tj. že některé weby veřejné správy nejsou úplně uživatelsky přívětivé pro uživatele). Výhodou této metody je, že umožňuje přicházet s výsledky v poměrně krátkém čase. Tyto je následně třeba zobecnit a poté jsme schopni označit problémová místa, které uživatelé během své interakce s weby nacházejí.

Během testování se snažíme o maximální srozumitelnost. Jak ve vztahu s dobrovolníky, kteří vykonávají testovací scénáře, tak i ve vztahu s našimi zadavateli (tj. například obecní úřad). Snažíme se vše podrobně vysvětlovat, abychom předcházeli nejasnostem a spekulacím, které by mohly výsledky naší práce negativně ovlivnit.

### Na čem aktuálně pracujeme

V současnosti jsme ve fázi finalizace prvního kola testování redesignovaného webu pro městskou část Brno-střed. Se zástupci této části jsme se domluvili, že otestujeme redesignovanou podobu městského webu. Byť tato nová podoba ještě není zveřejněná, městská část by ráda zjistila, jestli je pro uživatele dostatečně přívětivá. Vedení si takto s naší pomocí chce ověřit, že nová verze bude pro občany dobře použitelná. Oceňujeme jejich chuť se těmito věcmi zabývat. Věříme, že takových případů bude v budoucnu přibývat (nejen na Brně-střed).

Byť se může na první pohled jevit testování městského webu jako nudná činnost, opak je pravdou. Při vyřizování poměrně běžné agendy jsme pozorovali v průběhu testování opakující se problémy, které uživatelům stěžovaly dosahování svých cílů. Kompletní výsledky tohoto testování budou shrnuty v nějakém z následujících článků.

### K čemu to všechno bude?

Vzhledem k rychlému tempu na poli informačních technologií je digitální prezentace čím dál důležitější. Veřejná správa v tomto není výjimkou. Pokud je vyřešena kvalitně, dokáže uživatelům usnadnit rutinní úkoly a snížit zatížení pracovníkům ve veřejném sektoru. Je to tedy výhodná situace pro obě strany.

Myslíme si, že je třeba uživatelům veřejného sektoru přinášet maximálně kvalitní služby. Ať už ve světě digitálním či fyzickém. Dává nám smysl zlepšování přístupnosti služeb státu (v rámci našeho projektu se aktuálně zabýváme zejména tou digitální částí). Byli bychom rádi, kdyby naše snažení umožnilo tyto věci zlepšit.
