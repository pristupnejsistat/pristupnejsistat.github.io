---
layout: post
title:  Použitelnost
date:   2015-03-11 20:08:21 +0200
categories: použitelnost
author: Tomáš Arnot
---

Až do přelomu minulého a současného tisíciletí by o existenci digitalizované podoby státního hospodaření málokdo uvažoval. Doba se ale změnila a je na čase přemýšlet nad webem jako místem, kde je možné snadno a dostupně nabízet kvalitní a intuitivní digitální služeb. I ve státní správě.

Modení stát v 21. století by si zasloužil kvalitně fungující e-government portály. Cesta k jejich dosažení není tak spletitá, jak by se na první pohled mohlo zdát. Naše vize je propojit odborníky z komerčního prostředí s odpovědnými lidmi ve státní správě a těmto ukázat, že dosáhnout dobře použitelných portálů není tak obtížné, jak by se na první pohled mohlo zdát.

Čím dál důležitějším sektorem národního hospodářství vyspělých ekonomik tvoří poslední dobou služby. V porovnání s primárním a sekundárním sektorem hospodářství, tedy zemědělstvím a průmyslovou výrobou, klade právě tento výsek ekonomiky nejvyšší důraz na kvalitu mezilidských vztahů. Vzpomeňte na poslední nepříjemnou návštěvu obchodu, kavárny či restaurace. Jistě to není zkušenost, kterou lze považovat za příjemnou.

Komerční sektor má ovšem tu výhodu, že do jej do jisté míry regulují tržní principy. Zákazníci mají přirozenou tendenci vybírat si místa, kde se jim dostává lepšího zacházení a přístupu. Pokud k tomu nemají nějaký nestandardní důvod, běžně konzumují služby, které jsou pro ně srozumitelné a příjemné.

Zákazník státních služeb bohužel na výběr nemá. Nelze si vybrat lepší krajský úřad či správu sociálního zabezpečení. Tato nemožnost volby s sebou přirozeně přináší jistou zkostnatělost při evoluci a inovaci služeb, které státní sektor provozuje. Jistou roli v tomto může hrát i byrokracie se státní správou spojená.

Dobrým (respektive spíše špatným) ilustrativním příkladem jsou webové portály národních úřadů, které naprosto nereflektují potřeby uživatelů webu, které se za poslední desetiletí radikálně změnily. Nehledě na stále rostoucí segment uživatelů webu skrze různá přenosná zařízení.

Drtivé většině státních portálů chybí alespoň náznak přizpůsobení se těmto trendům. Bohužel ve chvíli, kdy si člověk chce zjistit nějakou informaci pomocí mobilního telefonu na nepřizpůsobeném portálu, stráví svým úsilím nesrovnatelně větší množství času oproti správně upravené stránce. Pokud mu nedojde trpělivost.

Přitom řešení není zdaleka tak komplikované, jak by se mohlo zdát. Národní instituce mají k dispozici vysoké množství opravdu kvalitních informací. Jediné, co jejich ideálnímu využití brání, je pouze správná forma a způsob, jak je dostat ke koncovému uživateli. Bylo by zajímavé zjistit, kolik institucí před zadáváním tvorby nějakého veřejného portálu konzultovalo požadavky, které na ně kladou jejich cíloví uživatelé. Tito jsou přeci ti zásadní, kolem jejichž podnětů se mají informační systémy budovat.

Shazovat současnou situaci je snadné. Pouze u toho ovšem zůstat nechceme. Rádi bychom pomocí našeho projektu ukázali vybraným zástupcům státní správy, že řešení nejsou zase tak náročná na provedení a při jejich zavedení mohou mít uživatelé nesrovnatelně lepší výsledky při používání zmiňovaných portálů. Což vyústí ve spokojené klienty úřadů a méně práce pro samotné úředníky. Řeklo by se - výhodná situace pro obě strany.

Rádi bychom propojili zástupce z komunit, které se právě uživatelskou přívětivostí zabývají ve své profesní činnosti se zástupci státní sféry, kteří mají zodpovědnost za zadávání dokumentace při tvorbě státních portálů. Nedílnou součástí procesu je také validace toho, jestli zhotovitel systému splnil zadání. Rádi bychom zástupcům státu pomocí propojení s odborníky z komerční sféry ukázali, že není zase tak komplikované vytvořit kvalitně provedenou zadávací dokumentaci společně s výstupními kritérii, která pomohou zajistit vysokou míru použitelnosti výsledných portálů.

Právě použitelnost výsledku pro cílové uživatele by měla být hlavním faktorem při hodnocení kvality výsledku. Myslíme si, že toto je v české veřejné správě trvale přehlíženo (čest výjimkám) a rádi bychom se pomocí našeho projektu zasadili o změnu vnímání této problematiky. Ve výsledku by to mohlo pomoci všem, kteří by měli zájem využívat služeb českého e-governmentu. Moderní země 21. století by si to jistě zasloužila.
